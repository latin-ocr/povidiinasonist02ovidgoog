..60-

Quod te credibile est quaerere, quaeris, agam
Spe trahor exigua, quam tu mihi demere noli,
Tristia leniri numina posse dei.
Seu temere exspecto, sive id contingere fas est;
Tu mihi quod cupio fas, precor, esse proba.
Quaeque tibi est linguae facundia, confer in illud,
Ut doceas votum posse valere meum.

Quo quisque est major, magis est placabilis irae,
Et faciles motus mens generosa capit.

Corpora magnanimo satis est prostrasse leoni:
Pugna suum finem, cumjacet hostiS‚ habet.

At lupuS, et turpes instant morientibus ursi,
Et quaecumque minor nobilitate fera est.

Majus apud Trojam forti quid habemus Achille?
Dardanii lacrymas non tulit ille senis.

Quae ducis AEmathii fuerit clementia, Poros,
Praeclarique docent funeris exsequiae.

Neve hominum referam flexas ad mitius iras,
Junonis gener est, qui prius hostis erat.

Denique non possum nullam sperare salutem,
Cum poenae non sit causa cruenta meae.

Non mihi quaerenti pessumdare cuncta, petitum
Caesareum caput est, quod caput orbis erat.

Non aliquid dixi, violentaque lingua locuta est,
Lapsaque sunt nimio verba profana merc.

Inscia quod crimen viderunt lumina, plector:

peccatumque ocul'os est habuisse meum.
Non equidem totam possim defendere culpam:
Sed partem nostri criminis error habet.
Spes igitur superest, facturum ut molliat ipse
Mutati poenam conditioni loci.

 

 

